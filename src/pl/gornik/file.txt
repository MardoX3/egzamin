W piątek 24 stycznia Dwór Dwikozy wypełnił się młodymi ludźmi, tegorocznymi maturzystami Zespołu Szkół imienia księdza Stanisława Staszica w Tarnobrzegu. Wieczorem rozpoczął się bal studniówkowy, który potrwał do rana.
"Zawżdy tak to bywało, gdy 100 dni nauk zostało, wielce godni żakowie, biesiadowali na zdrowie!"  Przez 4 lata w liceum i 5 lat w technikum nie szczędzili wysiłków, zdobywali wiedzę, pracowali by osiągnąć wyznaczone cele.
Jako pierwszy zabrał głos pan dyrektor- Jerzy Stelmach, który powitał zebranych gości i oficjalnie rozpoczął studniówkę. Głos również zabrali: pani Monika Rękas – przewodnicząca Rady Rodziców i pan Dariusz Furman – przedstawiciel Urzędu Miasta Tarnobrzeg.
Później maturzyści zaprezentowali swoje umiejętności taneczne w pięknych choreografiach polonezów. Następnie młodzież podziękowała bukietami kwiatów: panu dyrektorowi, wychowawcom i rodzicom za opiekę i troskę okazaną w czasie edukacji.
Wychowawcami tegorocznych maturzystów byli: p. Janusz Szewerniak w zastępstwie za p. Karolinę Pakos, p. Krzysztof Wiatros, p. Paweł Radkowski, p. Grzegorz Janczy, p. Robert Woźniak, p. Anna Knafel, p. Barbara Gawrońska i pełniąca przez rok funkcję wychowawcy w obecnej klasie VeT p. Beata Wiśniewska.
Młodzież podziękowała również: panu Pawłowi Radkowskiemu za ogrom pracy poświęconej w organizację i przygotowanie studniówkowego balu, pani Annie Knafel, pani Justynie Kuchcie i panu Krzysztofowi Wiatrosowi za trud i pracę poświęcony w przygotowanie pięknych choreografii tanecznych oraz pani Barbarze Gawrońskiej za przygotowanie scenariusza balu studniówkowego. Po podziękowaniach uczniowie wraz z nauczycielami zatańczyli pierwszego walca. DJ Sławek przez całą noc porywał wszystkich do tańca, a najwytrwalsi bawili się do samego rana. Zabawa była szampańska, wystrój sali i kreacje uczestników studniówki piękne, a przeżycia niezapomniane. Ta wyjątkowa noc zapadnie wszystkim w pamięci na długo. Teraz czas na naukę. Za 100 dni matura.
Maturzystom życzymy powodzenia w maju!